---
template: SinglePost
title: Uliul porumbar – cea mai urâtă pasăre din România
status: Featured
date: '2018-05-25'
featuredImage: 'https://ucarecdn.com/a65dc442-4507-4600-b154-ea8a418287ab/'
excerpt: 'Uliul porumbar, cea mai urâtă pasăre din România'
categories:
  - category: Reabilitare
meta:
  description: Uliul porumbar – cea mai urâtă pasăre din România
  title: Uliul porumbar – cea mai urâtă pasăre din România
---
Evident, nu este deloc o pasăre cu o înfăţişare dizgraţioasă. Ba din contră! Tot „chipul” său denotă forţă şi nobleţe, cruzime şi maiestuozitate îmbinate armonios. Este una dintre cele mai tipice specii de păsări de pradă din întreaga lume, nu doar din ţara noastră. Dar, din nefericire, această răpitoare cu pene este cea mai duşmănită, ameninţată şi prigonită pasăre sălbatică din România, unde este învinuită în mod subiectiv că ar ataca porumbeii, găinile şi alte păsări domestice. Optica negativă la adresa acestei răpitoare nu este una caracteristică românilor, ulii porumbari fiind supuşi unor dese campanii de combatere şi chiar exterminare în multe alte ţări. Dar, dincolo de viziunea strict antropocentristă a oamenilor, uliul rămâne o pasăre fascinantă, care trebuie ocrotită cu orice preţ. În România şi pretutindeni unde se întâlneşte.



Familie, gen, înfăţişare, adaptări



Este vorba de cel mai mare şi mai puternic reprezentant al genului Accipiter (care cuprinde un număr de 52 specii), păsări răpitoare tipice, cu talii cuprinse între cea a vrabiei şi cea a corbului, cu siluetă de zbor caracteristică, cu aripi scurte şi late, coadă lungă şi picioare cu degete lungi şi gheare puternice, specializate în capturarea de păsări.

Specia uliului porumbar, una dintre cele mai desăvârşite prădătoare cu pene din lume, este răspândită în Europa, Asia şi America de Nord. În acest uriaş areal de răspândire, pasărea este prezentă prin nu mai puţin de 11 subspecii care diferă între ele prin culoarea penajului şi talie.

Precum toţi reprezentanţii genului Accipiter, şi uliul nostru porumbar este o pasăre răpitoare adaptată la traiul şi zborul în păduri, fie ele de foioase sau conifere. Este o pasăre răpitoare specializată de minune condiţiilor climatice din zona temperat-boreală, cu toate că unele subspecii, cum ar fi Accipiter gentilis albidus, trăiesc în zona tundrelor arctice din Siberia.

Rareori se întâmplă să putem observa un uliu porumbar în natură. Spre deosebire de ulii şorecari, găi sau şoimi, alte răpitoare de talie medie cu care poate fi confundat de necunoscători, uliul porumbar este un prădător de ambuscadă, un vânător desăvârşit care îşi petrece marea majoritate a timpului în păduri sau la marginea lor, precum şi în apropierea aşezărilor umane.

Spre deosebire de genurile de păsări răpitoare amintite, care îşi petrec mare parte din activitate în zbor, porumbarul stă deseori pe creanga unui copac, unde asemeni unui samurai singuratic întrupat într-o pasăre de pradă, stă la pândă  aranjându-şi penajul sau odihnindu-se.

În acele rare şi norocoase momente, putem vedea întipărite clar în înfăţişare şi ţinută trăsăturile definitorii ale firii sale. Ochii mari, galbeni-portocalii, pătrunzători, sunt mărginiţi de arcade pronunţate, care au rol de protecţie faţă de eventualele zbateri ale prăzii în momentul în care uliul o sfâşie. Privirea sa este absolul impresionantă, de neuitat pentru oricine. Ochii uliului porumbar au  pentru noi, oamenii, o căutătură rigidă şi înţepătoare, care transmite doar sălbăticie fioroasă îmbinată cu nobleţe absolută. Ciocul cu baza gălbuie şi vârful negru este scurt, puternic încovoiat, cu marginile tăioase pentru a smulge mai uşor din carnea prăzilor sale.

Aripile scurte, cu umeri puternici, ţinute deseori uşor desprinse de trup, trădează o neîncetată stare de atenţie, din care într-o frântură de clipă se poate declanşa atacul fulgerător. Picioarele lungi, neaşteptat de lungi pentru o pasăre de pradă, sunt adevăratele sale arme cu care îşi ucide prăzile. Picioarele sunt acţionate de o musculatură incredibil de puternică şi prevăzute cu gheare foarte lungi, ascuţite şi încovoiate precum nişte pumnale din os, negre şi curbate, care străpung organele interne şi uneori chiar zdrobesc oasele victimelor. Acestea sucombă în urma hemoragiei interne masive.

Picioarele lungi îmbrăcate cu pene până spre tars şi le ţine larg depărtate, ca într-o postură marţială, parcă este mereu pregătit să le împingă fulgerător înainte ca să cuprindă cu amândouă victima în cleştele înjunghietor al ghearelor. Cât este gol din tars, alături de degetele lungi înarmate cu ghearele mortale, piciorul solzos este galben.

Deseori îşi ţine capul aplecat spre înainte, ca şi cum ar fi întotdeauna gata de atac. Aşa stă timp îndelungat la pândă pe crengile arborilor, camuflat în frunziş.

Observă, îşi alcătuieşte planuri şi strategii de atac, pentru ca în momentul cel mai prielnic să se desprindă şi să lovească năpraznic, sau să se apropie în zbor nevăzut şi neauzit până se aruncă asupra prăzii.

Masculul şi femela adultă au coloritul penajului aproape identic. Guşa, pieptul şi abdomenul au culoarea caracteristică speciei, fiind albe, brăzdate cu dungi dese, subţiri, orizontale, brun- negricioase. Penajul spatelui este uşor diferit, la mascul este cenuşiu-albăstrui, iar la femelă are o nuanţă cenuşiu-maronie.

Ceea ce le diferenţiază destul de mult este talia, mult mai mare la femelă, aceasta părând că face parte din altă specie de pasăre. Această diferenţă, comună tuturor păsărilor răpitoare care se hrănesc cu pradă vie şi activă, este dată de modul caracteristic de procurare a hranei în perioada creşterii puilor.

Dar o confuzie şi mai mare apare atunci când întâlnim un exemplar juvenil de uliu, care nu şi-a schimbat încă penajul de pui cu cel de adult (fază de dezvoltare care se definitivează complet în jurul vârstei de doi ani). Faţă de haina adulţilor, exemplarele juvenile au un colorit total diferit. Tot penajul lor este brun-maroniu deschis, brăzdat pe piept şi abdomen cu pete lungi, verticale, caracteristice, de culaore neagră pe fond bej-maroniu.

După cum demonstrează ornitologul britanic Robert L. Kenward în lucrarea sa – The Goshawk, Poyser Monography. 2006, coloritul specific al uliilor tineri îi ajută pe aceştia să supravieţuiască mai uşor în primii ani de viaţă, când păsările nu au experienţă. Culoarea maronie cu pete dese negre face păsările să fie mult mai bine camuflate atunci când stau între crengile copacilor, fapt care-i ajută să-şi surprindă prăzile mai uşor şi să scape cumva neobservaţi de cel mai mare duşman natural al speciei, redutabila buhă mare (Bubo bubo).

Ulii porumbari sunt păsări de talie medie, cu greutatea cuprinsă între 500-800 grame pentur masculi şi 800-1.600 grame pentru femele. Lungimea corpului este de 50-56 cm pentru masculi, şi de 60-69 cm pentru femelă. Anvergura este cumva mică, de circa 1-1,2 metri, uliul porumbar fiind o răpitoare cu aripi scurte, adaptate de minune pentru slalom în viteză printre copaci şi arbuşti. Coloritul, talia şi greutatea variază şi în funcţie de subspecia din care face parte.
